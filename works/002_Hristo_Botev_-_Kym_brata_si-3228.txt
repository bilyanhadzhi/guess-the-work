	Христо Ботев
	Към брата си


cb
	Тежко, брате, се живее
	между глупци неразбрани;
	душата ми в огън тлее,
	сърцето ми в люти рани.

	Отечество мило любя,
	неговият завет пазя;
	но себе си, братя, губя,
	тия глупци като мразя.

	Мечти мрачни, мисли бурни
	са разпнали душа млада;
	ах, ръка си кой ще турне
	на туй сърце, дето страда?

	Никой, никой! То не знае
	нито радост, ни свобода;
	а безумно как играе
	в отзив на плач из народа!

	Често, брате, скришом плача
	над народен гроб печален;
	но, кажи ми, що да тача
	в тоя мъртъв свят коварен?

	Нищо, нищо! Отзив няма
	на глас искрен, благороден,
	пък и твойта й душа няма
	на глас божий — плач народен!
ce


	$source = Моята библиотека
	$id = 3228

	_Стихотворението е публикувано във в. „Дунавска зора“ през 1868 г. Предполага се, че е написано в първите месеци от живота на Ботев в Румъния._

