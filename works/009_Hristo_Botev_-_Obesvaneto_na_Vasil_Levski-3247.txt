	Христо Ботев
	Обесването на Васил Левски


cb
	О, майко моя, родино мила,
	защо тъй жално, тъй милно плачеш?
	Гарване, и ти, птицо проклета,
	на чий гроб там тъй грозно грачеш?

	Ох, зная, зная, ти плачеш, майко,
	затуй, че ти си черна робиня,
	затуй, че твоят свещен глас, майко,
	е глас без помощ, глас във пустиня.

	Плачи! Там близо край град София
	стърчи, аз видях, черно бесило,
	и твой един син, Българийо,
	виси на него със страшна сила.

	Гарванът грачи грозно, зловещо,
	псета и вълци вият в полята,
	старци се молят богу горещо,
	жените плачат, пищят децата.

	Зимата пее свойта зла песен,
	вихрове гонят тръни в полето,
	и студ, и мраз, и плач без надежда
	навяват на теб скръб на сърцето.
ce


	$source = Моята библиотека
	$id = 3247

	_„Обесването на Васил Левски“ е последната песен на Ботев. Създадена е вероятно към края на 1875 г., защото не е включена в „Песни и стихотворения“. Напечатана е в „Календар за 1876 година“ под образа на Васил Левски._
	_Ботев е ценял извънредно високо личността и революционната дейност на Васил Левски. Той е познавал добре Апостола._

